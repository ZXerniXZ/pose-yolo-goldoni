Carlo Osvaldo Goldoni (Venezia, 25 febbraio 1707 – Parigi, 6 febbraio 1793) è stato un commediografo, avvocato e scrittore italiano, cittadino della Repubblica di Venezia.

Goldoni è considerato uno dei grandi padri della commedia moderna e deve parte della sua fama anche alle opere in veneziano.

## Biografia
Carlo Goldoni nacque a Venezia il 25 febbraio del 1707 in una famiglia borghese d'origine modenese per parte paterna. In difficoltà finanziarie in seguito agli sperperi del nonno paterno Carlo Alessandro, il padre Giulio si trasferì a Roma per studiare medicina, lasciando Carlo con la madre Margherita Salvioni. Pare non fosse riuscito a conseguire la licenza di medico, ma divenne comunque farmacista ed esercitò la professione a Perugia, richiamando a sé tutta la famiglia.

Goldoni ebbe modo di formarsi dapprima nella città umbra, venendo seguito inizialmente da un precettore per poi frequentare un collegio gesuitico, e infine a Rimini (dove nel frattempo s'erano trasferiti i genitori), studiando prima in un istituto gestito dai domenicani e poi presso un insegnante domenicano privato, tal Candini. Di questo periodo è noto l'episodio della fuga da Rimini a Chioggia al seguito di una compagnia di comici.

Tornato con la madre a Venezia nel 1721, fece praticantato presso lo studio legale dello zio Giampaolo Indric. Nel 1723 passò al collegio Ghislieri dell'Università degli Studi di Pavia grazie a una borsa di studio offerta dal marchese Pietro Goldoni Vidoni, protettore della famiglia, ma ne venne espulso prima di concludere il terzo anno per essere stato l'autore di un'opera satirica ispirata ad alcune fanciulle della borghesia locale. Fu poi a Udine e a Vipacco al seguito del padre, medico del conte Francesco Antonio Lantieri; qui si recò nel 1727 per un periodo di quattro mesi.

Verso la fine del 1783, nella sua opera *Mémoires*, definì la sosta come una "scampagnata", caratterizzata ogni giorno da un "abbondantissimo" trattamento gastronomico; in particolare cita: "un certo vino rosso che era definito crea-bambini, offrendo pretesto per piacevoli scherzi".

Dopo aver ancora seguito il padre in Friuli, Slovenia e Tirolo, riprese gli studi presso l'Università di Modena ma fallì a causa di una crisi depressiva. Nel 1729 si trasferì a Feltre per svolgere l'attività di coadiutore della Cancelleria criminale. Qui scrisse per il carnevale del 1730 due intermezzi comici: *Il buon padre* (poi intitolato *Il buon vecchio*), che andrà perduto, e *La cantatrice*, con cui debuttò al Teatro de la Sena di Feltre.

Dopo la morte del padre nel 1731 si dovette prendere carico della famiglia: tornato a Venezia, completò gli studi a Padova e intraprese la carriera forense. Nel 1734 incontrò a Verona il capocomico Giuseppe Imer e con lui tornò a Venezia, dove iniziò a scrivere testi per il teatro San Samuele, di proprietà Grimani. Nascono così le prime tragicommedie scritte dal neo-avvocato, tra cui *Belisario* (1734), *Don Giovanni Tenorio* (1735) e *Giustino* (1738). In questo periodo intreccia una burrascosa relazione con l'attrice Passalacqua.

Successivamente, seguendo a Genova la compagnia Imer, conobbe e sposò Nicoletta Connio. Con lei Goldoni tornò a Venezia. Nel 1738 Goldoni presentò al teatro San Samuele la sua prima vera commedia, *Momolo cortesan*, con la sola parte del protagonista interamente scritta. Dopo la stesura della sua prima commedia con tutte le parti scritte, *La donna di garbo* (1742-43), è costretto a fuggire a causa dei debiti.

Continua a lavorare nel teatro durante la guerra di successione austriaca curando gli spettacoli di Rimini occupata dagli austriaci; poi soggiorna in Toscana a Pisa (1744-1748), praticando principalmente l'attività di avvocato, ma non abbandona i contatti con il mondo teatrale e a Livorno sceglie definitivamente di seguire l'attività di commediografo. Tornato a Venezia nel 1748, continua a scrivere per la compagnia di Girolamo Medebach fino al 1753 una serie di commedie innovative, tra cui *Il teatro comico*, *La bottega del caffè*, *Il bugiardo*, *La Pamela*, *Il cavaliere di buon gusto*, *Il giuocatore* e *Le femmine puntigliose*.

Nel 1753 inizia una nuova collaborazione con il teatro San Luca, di proprietà Vendramin. Qui scrive *La trilogia persiana*, *Gl'innamorati*, *I rusteghi*, *La casa nova*, *Sior Todero brontolon* e *Le baruffe chiozzotte*. Nel 1761 Goldoni è invitato a Parigi per dirigere la Comédie Italienne. Affronta molte difficoltà, ma ottiene una cattedra come insegnante di italiano per la famiglia reale francese e una pensione di corte.

Tra il 1771 e il 1772 scrive due opere in francese, *Le bourru bienfaisant* e *L'avare fastueux*. Tra il 1784 e il 1787 scrisse la sua autobiografia *Mémoires*. Con la Rivoluzione Francese perse la pensione e morì in miseria il 6 febbraio 1793.

## La riforma teatrale
Goldoni si oppose alla commedia dell'arte, basata sull’improvvisazione, e introdusse il concetto di commedia interamente scritta. I suoi testi riflettono una rappresentazione realistica della società dell'epoca, con particolare attenzione alle dinamiche sociali e alle classi borghesi.

Passando continuamente dall'italiano al veneziano, Goldoni crea un linguaggio teatrale che rispecchia le varie classi sociali e le loro differenze.

## Le sue opere principali
Goldoni scrisse oltre 200 opere, tra cui:
- *La locandiera* (1753)
- *Il servitore di due padroni* (1745)
- *I rusteghi* (1760)
- *Le baruffe chiozzotte* (1762)
- *Il campiello* (1756)

## Conclusione
Carlo Goldoni fu un innovatore del teatro, contribuendo alla nascita della commedia moderna. Il suo teatro rimane ancora oggi un punto di riferimento.

